---
title: "Oppropet"
weight: 1
header_menu: true
---
### Opprop for en rettferdig boligpolitikk 

Sosiale og økologiske hensyn må være styrende for boligbyggingen og boligpolitikken. Bolig er et grunnleggende behov og en menneskerett. Det å sikre gode boliger til alle er et samfunnsansvar, og en rettferdig boligpolitikk må prioritere menneskers behov for bolig over økonomiske interesser.

Vi krever en aktiv og rettferdig boligpolitikk som tjener til å skaffe mennesker et godt sted å bo ved å fremme en lokal, nasjonal og global fordelingspolitikk. Spekulative investeringer i bolig globalt fører til økt pris og press på leietakere. Norge kan påvirke globalt bla. ved å stanse Oljefondets spekulative investeringer i multinasjonale boligoppkjøpsselskaper som "Blackstone".

På nasjonalt nivå må innbyggernes rett til bolig være styrende for boligpolitikken, og bolig må behandles som en rettighet heller enn en vare. Lokalt må boligpolitikken legge til rette for sosialt mangfoldige byer og steder gjennom å styrke integrering, beboermangfold og -deltakelse, og motvirke segregering og utenforskap. Dette forutsetter reell medvirkning og at folk sikres boliger de har råd til i sine nabolag.

Vi krever en rettferdig boligpolitikk.
